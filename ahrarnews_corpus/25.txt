وزيرامور خارجه کشورمان در مراسم گراميداشت روز خبرنگار که در محل وزارت خارجه برگزار شد در سخناني با بيان اين‌که امروز رسانه‌ها در فضاي بين‌المللي و منطقه‌اي نقش مهمي دارند، گفت: در شرايط حساس کنوني بايد رسانه‌ها نقش خود را به خوبي بشناسند و از ظرفيتي که اکنون در آن به سر مي‌بريم به خوبي استفاده شود.

ما توانسته‌ايم دوران سخت تحريم را با سربلندي پشت سر بگذاريم

وزير امور خارجه کشورمان با بيان اين‌که يک بنده خدايي مي‌گفت ?? سال است که ما در مقطع حساس زندگي مي‌کنيم، ادامه داد: اين يک واقعيت است که ما تصميم گرفته‌ايم به گونه‌اي ديگر باشيم و يک مدل ديگر از زمامداري را تجربه کنيم. بنابراين تمام لحظات ما در طول اين سال‌ها ويژه و يک تجربه تاريخي بوده است. تمامي مقاطع انقلاب مقاطعي حساس بوده است. ما طي اين سال‌ها مقاطع حساس بسياري داشته‌ايم. در مقطعي شهرهاي کشور آماج موشک‌هاي عراقي بود و تمام دنيا از غرب و شرق عليه ما بسيج شده بودند. ما شرايطي را پشت سر گذاشتيم که تحريم‌هاي غيرقانوني و ظالمانه آمريکا عليه ايران تصويب شد و کشورهاي مختلف از آن پيروي کردند و حتي فراتر از آن عمل کردند.

وي ادامه داد: ما توانستيم آن دوران را با سربلندي پشت سر بگذاريم به نحوي که شش قدرت جهاني ناگزير شدند که براي مذاکره با ايران به پاي ميز مذاکره بيايند. من بارها گفته‌ام که ما نبوديم که به پاي ميز مذاکره رفتيم چرا که هيچ گاه ايران ميز مذاکره را ترک نکرده بود و اين طرف مقابل بود که ميز مذاکره را ترک کرده بود.

وظيفه داريم فشارها و سختي‌ها را از دوش مردم برداريم

وي ادامه داد: آنها در آن مدت متوجه شدند که با فشار و تبليغات نمي‌توانند سياست ايران را عوض کنند. البته اين فشارها مردم ايران را دچار سختي مي‌کند و ما وظيفه داريم که فشارها و سختي‌ها را از دوش مردم برداريم نه اين‌که به آنها فشاري وارد کنيم. وظيفه دستگاه‌هاي ديپلماسي اين است که باري از دوش مردم بردارد نه اين‌که باري بر دوش مردم اضافه کنند.

بن‌سلمان، ترامپ و نتانياهو در دنيا منزوي هستند نه ايران

اين ديپلمات عالي‌رتبه کشورمان ادامه داد: امروز تمام دنيا اعلام کرده‌اند که با سياست‌هاي آمريکا عليه ايران همراهي ندارند. البته ممکن است که قلدري‌ها و فشارهاي سياسي آمريکا باعث ايجاد برخي از فشارها و اختلال‌ها شود ولي واقعيت اين است که در دنياي کنوني اين آمريکاست که منزوي است. در هر کجاي دنيا با هر کسي صحبت کنيد صحبت از انزواي نتانياهو، ترامپ و بن سلمان مي‌کنند نه انزواي ايران. اين سه نفر در دنيا به خاطر خشونت‌ها، حق‌کشي‌ها و سرکوب‌هايشان در دنيا منزوي شده‌اند و به نماد بي‌اعتنايي در دنيا تبديل شده‌اند. کشوري که نخست وزير يک کشور ديگر را در کشور خود زنداني مي‌کند، رييس جمهوري که به قراردادهاي بين‌المللي پشت پا مي‌زد و قراردادهايي چون نفتا و پاريس را زيرپا مي‌گذارد. از طرف ديگر کسي که حقوق مردم فلسطين را بارها نقض کرده و کشتار انجام داده است هر سه اينها به خاطر اين رفتار و سياست ايراني‌هراسي‌شان در دنيا منزوي هستند. درست است که توان تبليغاتي و پولي دارند و با سياست‌هايشان به مردم ايران فشار مي‌آورند و ما بايد اين فشارها را کم کنيم، ولي در دنيا منزوي هستند.

از مقطع حساس کنوني با سربلندي عبور مي‌کنيم

ظريف خاطر نشان کرد: من معتقدم از اين مقطع حساس کنوني نيز مانند ديگر مقاطع با سربلندي عبور مي‌کنيم اين مقطع به سختي دوران گذشته نيست، چرا که اکنون فقط سه چهار کشور در برابر ما ايستاده‌اند ولي در مقطعي کشورهاي زيادي در برابر ما ايستادند.

با برگرداندن تحريم‌ها اتفاقي نمي‌افتد

وزير امور خارجه کشورمان در ادامه صحبت‌هاي خود در جمع خبرنگاران با بيان اين‌که آنها به اهميت ديپلماسي عمومي و چگونگي غلبه بر مغزها و قلب‌ها آگاهند و اين را مي‌فهمند، تصريح کرد: در همين چارچوب آنها ميليون‌ها دلار هزينه کردند که وضعيت فاجعه‌آميز خود را به شکل ديگري به دنيا منعکس کنند. آقاي پمپئو يک جلسه مي‌گذارد و مي‌گويد که با ايراني‌هاي حاضر در آمريکا گفت‌وگو و ديدار کرده در حالي که ?? درصد کساني که در آن جلسه حضور داشتند به گفته مقامات آمريکايي غيرايراني بودند. در آن جلسه فردي شروع به سروصدا کرد و کساني که به حرف‌هاي او اعتراض داشتند به انگليسي مي‌گفتند يو اس يو اس (آمريکا). آنها حتي ظاهر را نيز حفظ نکردند و به انگليسي اين سخنان را مي‌گفتند آنها تلاش مي‌کنند که بگويند با مردم ايران رابطه داريم. حال سوال اين است که اگر شما با مردم ايران رابطه داريد چرا اولين تحريمي که اعمال کرديد تحريم هواپيما بود. امروز روز برگرداندن تحريم‌هاست. البته اتفاقي نمي‌افتد در اين مدت کاري که مي‌خواستند کردند و اينها بيشتر جنبه رواني داشت.

نتانياهو براي مردم ايران اشک تمساح مي ريزد

ظريف با بيان اين‌که آمريکايي‌ها سروصدا مي‌کنند که با مردم ايران در ارتباط هستند. از آن طرف نتانياهو شعبده‌بازي‌هايش را به جايي رسانده که هر روز يک پيام توئيتري پر مي‌کند و مي‌فرستد و اشک تمساح مي‌ريزد. شما که مدعي رابطه با ايران هستيد چرا اولين تحريمي که بازگردانديد فروش هواپيما به ايران بود مگر غير از اين بود که قرار بود اين هواپيماها را مردم ايران استفاده کنند.

 چرا قبل از موعد تحريم‌ها مجوز 200 هواپيماي آمريکايي و اروپايي را لغو کردند؟

وزير امور خارجه کشورمان در خصوص فروش هواپيماي ATR به ايران گفت: اين شرکت در نهايت از روش‌هاي خودش براي فروش هواپيما به ايران استفاده کرد. بنابراين تمام تلاش‌هاي آمريکا مبني بر اين‌که مي‌خواهد با ايران مذاکره کند، در حالي که همزمان تحريم‌ها را عليه ايران به ويژه در رابطه با تحريم‌هايي که مستقيم به مردم ايران مرتبط هستند اعمال مي‌کند يک بازي رواني است. مقامات آمريکايي يعني آقاي ترامپ و پمپئو به همين يک سوال جواب دهند، چرا قبل از موعد تحريم‌ها مجوز 200 هواپيماي آمريکايي و اروپايي را لغو کرديد در حالي که خودتان مجوز فروش آنها را صادر کرده بوديد، چرا تا موعد تحريم‌ها صبر نکرديد؟

حرکت اصلي آمريکا عربستان سعودي و رژيم اسرائيل ايجاد التهاب رواني است

وي ادامه داد: آنچه براي ما بايد مهم باشد اين است که نسبت به واقعيات با چشم باز حرکت کنيم. حرکت اصلي آمريکا عربستان سعودي و رژيم اسرائيل ايجاد التهاب رواني است. البته برخي مسائل داخلي هم وجود دارد؛ برخي به دنبال متهم کردن ديگري براي اثبات ناکارآمدي‌اش هستند و در اين فضاسازي نرخ ارز و اقتصاد کشور دچار التهاب شد. ما مشکلاتي به ويژه حجم نقدينگي در کشور داريم اما با همين شرايط تورم زير 10 درصد در سال گذشته بود چه شد که شرايط به اين شکل درآمد. ما در همين ماه گذشته بيش از دو ميليون و 500 بشکه نفت فروخته‌ايم که در تاريخ فروش نفت ايران بي‌سابقه است و در چنين شرايطي فضاي رواني در کشور که متاسفانه در صحنه سياسي و رسانه‌اي به آن دامن زده شد دشمنان توانستند برنامه‌هاي خود را پياده کنند.

چه کسي باور مي‌کند که ترامپ مي‌خواهد با ايران مذاکره کند؟

وزير امور خارجه کشورمان با طرح اين پرسش که چه کسي باور مي‌کند که ترامپ مي‌خواهد با ايران مذاکره کند؟ تصريح کرد: مقام معظم رهبري گفتند اگر در مذاکرات هسته‌اي نتيجه بگيريم و برجام بتواند به خوبي اجرا شود زمينه براي مذاکرات آتي فراهم مي‌شود. برجام از يک مذاکره 12 ساله و دو سال مذاکرات مستقيم به دست آمد. هيچ وقت در تاريخ آمريکا يک وزير خارجه اين مدت براي يک مذاکره از کشورش بيرون نبوده است و اين قدرت جمهوري اسلامي ايران را نشان مي‌دهد.

آقاي ترامپ  ما مذاکره کرديم، اما...

ظريف گفت: جان کري 18 روز در هتل نشست و با ايران مذاکره کرد و اين علامت قدرت ماست. بنابراين بايد به آقاي ترامپ بگوييم که ما مذاکره کرديم خوب هم مذاکره کرديم. دو سال مذاکره مستقيم داشتيم. حتي در يک دوره از مذاکرات از ساعت 9 شب تا شش صبح بدون وقفه طولاني‌ترين ساعات مذاکره انجام شد. ما بر روي هر کلمه برجام ساعت‌ها مذاکره کرديم. مثلا در مورد موضوع موشک ساعت‌ها مذاکره شد. بعد رييس جمهور آمريکا در يک مصاحبه کوتاه مي‌آيد و همه چيز را باطل مي‌کند؛ اين جز يک نمايش تبليغاتي بيشتر نيست.

بايد بدانيم براي چه مذاکره مي کنيم؟

وي تاکيد کرد: مذاکره بايد ارزش داشته باشد و ما بدانيم که وقتمان را براي چه چيز مي‌گذاريم. 60 درصد مردم آمريکا معتقد بودند که نبايد آمريکا از برجام خارج شود. بيش از 180 کشور در دنيا از برجام حمايت کردند جز چند متحد آمريکا ساير متحدان آن از برجام حمايت کردند و با اين سابقه آمريکا ادعاي مذاکره با ايران مي‌کند. آنها به دنبال فضاسازي هستند که بگويند ما اهل مذاکره هستيم و حتما مردم ايران اين را قبول نمي‌کنند.

رييس دستگاه ديپلماسي بر نقش رسانه‌ها تاکيد کرد و گفت: رسانه‌ها در اين فضا نقش اوليه و بي‌بديلي دارند. انتخاب‌هاي شما در کلمات بسيار مهم است من يقين دارم دو روزنامه با دو ديدگاه متفاوت همين امروز مي‌توانند از صحبت‌هاي من دو تيتر مختلف بزنند و اين قدرت شما را مي‌رساند.

براي نابودي موجوديت ايران کمر بسته‌اند

ظريف در عين حال مسئوليت را نتيجه قدرت دانست و گفت: در اين برهه حساس در شرايطي هستيم که از نظر من همه در يک کشتي هستيم. اعتقاد قلبي من اين است که امروز جناح راست، چپ، ميانه، اعتدالي نداريم امروز اقوام، مليت‌ها، زبان‌هاي مختلف نداريم. امروز در کشور مخالف و موافق نظام نداريم آنچه رژيم اسرائيل به نابودي‌اش کمر بسته و ناپختگاني در همسايگي ما به خيال خامشان دنبال آن هستند موجوديت ايران است.

 اين دفعه دنيا پشت ما ايستاده است

ظريف ادامه داد: اين دفعه دنيا پشت ما ايستاده است البته ما هيچ وقت به دنيا تکيه نداده‌ايم البته ما به مردم خود که سرمايه ما هستند تکيه داده‌ايم. از اين رو حفظ حقوق و احترام و پاسخگو بودن به مردم و بهبود معيشت آنها از وظايف ماست و يک ادعاي تجملاتي براي ما نيست، بلکه اينها ضرورت امنيت ملي ما هستند. درست است اجماع جهاني به نفع ماست که براي اولين بار شاهد آن هستيم اما واقعيت اين است که اين اجماع جهاني نيست که ما را نجات داده است بلکه آنچه هميشه و به ويژه مراحل سخت قبلي ما را گذراند مردم ايران بودند.

شرايط فعلي بسيار بهتر از شرايط قبل است 

وزير امور خارجه آگاهي دادن به مردم را از وظايف مهم رسانه‌ها عنوان کرد و افزود: سعي کنيد سياه‌نمايي و نااميد کردن مردم را کنار بگذاريد کشور ما در شرايط خوبي است اجازه ندهيم يک فضاي بحراني از کشور ما بسازند. ما شرايط بسيار سخت‌تري را قبلا گذرانده‌ايم که شرايط فعلي بسيار بهتر از شرايط قبل است بنابراين مي‌توانيم از عهده آن برآييم.

التهابات بازار ارزي کشور در رسانه‌ها و فضاي مجازي شکل گرفت نه مغازه‌ها

ظريف با بيان اين‌که التهابات بازار ارزي کشور در رسانه‌ها و فضاي مجازي شکل گرفت نه مغازه‌ها افزود: بر روي قيمت‌هاي نجومي دلار معامله‌اي نشد، اما در فضاي افکار عمومي اين معامله‌ها شکل گرفت. واقعيت روي زمين اين است که ميزان صادرات و درآمد ارزي ما به مراتب بيشتر از نيازهاي وارداتي ماست، اما آنچه باعث شد فضا به اين شکل درآيد عدم اطمينان به آينده است و همين مساله فضا را ملتهب کرد.

رييس دستگاه ديپلماسي تاکيد کرد: سياست آمريکا اين بود که چنين فضايي را در ايران شکل دهد و براي همين اين بازي را انجام مي‌دهد که يک روز مي‌آيد مي‌گويد کاري درباره ايران مي‌کنيم که دنيا نديده باشد و از طرفي مي‌گويد حاضريم با آنها مذاکره کنيم.

 شکل دادن، جهت دادن و تصويرسازي از واقعيت‌ها وظيفه رسانه‌هاست

وي خاطر نشان کرد: حتما سياست‌هاي اشتباهي در گذشته بوده است و شب گذشته رييس بانک مرکزي با صداقت با مردم صحبت کردند و رييس جمهور قرار است امشب با مردم صحبت کنند و حتما ما موظفيم بيشتر با مردم صحبت کنيم، اما بپذيريم شکل دادن، جهت دادن و تصويرسازي از واقعيت‌ها وظيفه رسانه‌هاست. قدرتي که رسانه دارد مسئوليت ويژه‌اي براي آنها ايجاد مي‌کند.

وزير امور خارجه در پايان در بيان قدرت رسانه‌ها در کشور به مزاح گفت: در قدرت شما همين بس که در روز 17 مردادماه ما 10 ديپلمات شهيد داديم و در بين شما يک خبرنگار. اما آن روز به نام شما ثبت شد و اگر در تقويم بگرديد يک روز به نام ديپلمات پيدا نمي‌کنيد.

به گزارش ايسنا، ظريف در ابتداي سخنان خود در اين نشست که با حضور خبرنگاران حوزه سياست خارجي برگزار شده بود ياد شهيد صارمي و همچنين همرزمانش در وزارت خارجه که در مزار شريف به دست تروريست‌ها به شهادت رسيدند را گراميداشت و گفت: اين نمونه‌اي از صحنه همکاري کارگزاران فعال در عرصه سياست خارجي و فعالان رسانه‌اي است. اين عزيزان با خون شهيد خود اين همکاري را جاودانه کردند.

وي همچنين ضمن گراميداشت ياد ديگر شهداي رسانه و وزارت خارجه، ياد خبرنگار مرحوم مردوخي يکي از پيشکسوتان عرصه رسانه را که به تازگي فوت کرده را گراميداشت داشت و به همسر و دختر وي که در اين مراسم حضور داشتند خوشامد گفت.

همچنين پيش از سخنان ظريف، بهرام قاسمي سخنگوي وزارت خارجه روز خبرنگار را به فعالان در اين عرصه تبريک گفت.