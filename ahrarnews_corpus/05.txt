جواد محمدپور، يکي از جانبازان دفاع مقدس که سال‌ها هوادار باشگاه تراکتورسازي بود در جريان ديدار ديروز (جمعه‌) اين تيم مقابل استقلال خوزستان و پس از به ثمر رسيدن گل دوم تيم تبريزي، دچار حمله قلبي شد و در بيمارستان دار فاني را وداع گفت.

مراسم تشييع پيکر اين جانباز دفاع مقدس و هوادار تراکتورسازي ساعت 10صبح فردا در آرامستان وادي رحمت تبريز برگزار مي‌شود.

همچنين مراسم ختم او از ساعت 15:30تا 17:30 در مسجد شکلي تبريز برگزار مي‌شود.

در پي اين اتفاق تلخ مالک و مديريت باشگاه تراکتورسازي طي پيامي درگذشت اين هوادار جانباز تيم‌شان را تسليت گفتند.

 

در متن اين پيام آمده است:

کل من عليها فان و يبقي وجه ربک ذو الجلال و الاکرام

درگذشت جواد محمدپور هوادار تيم تراکتورسازي از جانبازان و آزادگان هشت سال دفاع مقدس تنها يک خانواده را داغدار نکرد بلکه دل ميليون‌ها هوادار تيم تراکتورسازي را رنجور کرد و شيريني کسب سه امتياز ديدار مقابل استقلال بر همه ما تلخ شد.

از درگاه خداوند متعال براي آن مرحوم رحمت و مغفرت واسعه و براي خانواده محترم صبوري و شکيبايي مسئلت مي‌نماييم.