شانزدهمين نمايشگاه سراسري کتاب اروميه با همکاري موسسه نمايشگاه هاي تهران، اداره کل فرهنگ و ارشاد اسلامي، کانون پرورش فکري کودکان و نوجوانان، فرمانداري، استانداري آذربايجان غربي و شهرداري اروميه و همچنين انتظامي استان برگزار مي شود.

نقد کتاب، معرفي شخصيت ها، برپايي کارگاه هاي نقاشي، قصه گويي براي کودکان توسط کانون پرورش فکري کودکان و نوجوانان، پرپايي غرفه دل در مورد بيان احساسات و عواطف و برپايي کارگاه هاي آموزشي از جمله برنامه هاي جنبي اين نمايشگاه است.

مدير کل فرهنگ و ارشاد اسلامي آذربايجان غربي در آيين افتتاح اين نمايشگاه گفت: در حال حاضر در نمايشگاه کتاب 229ناشر حضور دارد که 144 ناشر به طور مستقل و 65ناشر در قالب نمايندگي از استان هاي تهران، قم، مشهد، اصفهان و آذربايجان شرقي حضور دارند.

حجت الاسلام ناصر خداياري، با بيان اينکه در اين نميايشگاه 180غرفه و 63هزار و 550عنوان کتاب  در معرض ديد عموم قرار دارد افزود: نمايشگاه کتاب در سه سالن برپا است که سالن هاي شماره يک و دو شامل کتاب هايي با موضوع عمومي، پزشکي، زبان، حقوقي، دانشگاهي، کشاورزي، کودک و نوجوان و هنر و سالن شماره سه شامل غرفه هاي متعدد نماز و آموزشي است.

وي با بيان اينکه امسال 30درصد تخفيف نمايشگاهي در نظر گرفته شده است گفت: 10درصد توسط ناشر، 10درصد از سوي فرهنگ و ارشاد اسلامي استان و 10درصد توسط موسسه نمايشگاه هاي فرهنگي ايران تامين و در قالب بن کارت الکترونيکي توسط بانک شهر مستقر در نمايشگاه عرضه مي شود.

حجت الاسلام خداياري خاطرنشان کرد: در اين دوره از نمايشگاه موسسه نمايشگاه هاي فرهنگي ايران اقدام به راه اندازي سايتي جهت پيش فروش بن کارت کرده است تا علاقمندان بتوانند با مراجعه به سايت bon.icfi.ir بن کارت را قبل از شروع نمايشگاه تهيه کنند.